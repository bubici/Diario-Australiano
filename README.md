# Diario-Australiano
Resoconto del viaggio di nozze svolto nell'anno 2010 in Australia

Ed eccoci qui dopo un ritardo di quasi 6 anni (sic...) vi racconterò il viaggio di nozze passato insieme ad Eliana, mia moglie in Australia. Una premessa è doverosa.... siccome il testo è stato scritto in vari momenti nel corso degli ultimi sei anni le esperienze e fatti narrati hanno come data di aggiornamento il periodo in cui sono stati rappresentati. La maggior parte delle cose viste risale dunque al periodo a cavallo tra settembre e ottobre 2010. Questo resoconto è dedicato interamente alla memoria di mio zio Sergio (MS) scomparso improvvisamente qualche mese dopo il mio viaggio di nozze.

PRIMA PARTE
La prima settimana di viaggio nell'Australia Meridionale

Si parte il 22 settembre 2010 dall'aeroporto di Catania diretti a Milano Malpensa con volo Alitalia AZ 7427 in partenza alle 9.40. Io e mia moglie siamo ancora un pò "tramortiti" dal matrimonio celebrato solamente due giorni prima ma felici di raggiungere la nostra luna di miele nel continente australe. Atterriamo all'aeroporto della Malpensa alle 11.35 e devo superare il primo problema...mi ero dimentico di spiegare ad Eliana, la mia dolce sposina, che il volo per raggiungere Londra era previsto in serata. Dovevamo aspettare tutto il pomeriggio in aeroporto. Andò su tutte le furie, infatti per lei non era giustificabile il fatto di avere acquistato il biglietto aereo a buon prezzo e dover aspettare diverse ore per la coincidenza con il nostro volo per Londra Heathrow. Ah pensai inizia bene il viaggio .... insomma si riparte alla 19.45 con volo QF 3436 operato da British Airways per l'aeroporto di Heathrow. L'aereo arriva a destinazione con il patema della coincidenza con il volo per l'Australia in quanto dobbiamo trasferirci dal terminal 5 al terminal 3 per mezzo di un autobus navetta. Ma per pochi minuti ce la facciamo ed alle 22.15 ora locale partiamo per l'Australia destinazione Sydney con cambio a nostra insaputa, a Bangkok attraverso il volo QF 002 operato da Quantas. Atterriamo dopo otto ore nell'aeroporto della capitale tailandese. Lo scalo è enorme ed è stato realizzato con una struttura in acciaio e vetro così da essere molto luminoso. L'organizzazione dei servizi interni sono molto efficienti e la pulizia regna sovrana. Una piacevole sorpresa in tutti i sensi. Rimaniamo colpiti dai duty free che vendono orchidee stupende. Si riparte dopo due ore per Sydney. Arriviamo in Australia alle ore 6 del 24 settembre. La giornata è opaca e la temperatura è abbastanza rigida: all'improvviso ci accorgiamo di essere all'inizio della primavera australe. Ci trasferiamo dal terminal 3 al terminal 1 tranquillamente con la navetta e alle 8.20 si riparte per la volta di Adelaide dove ci ospiteranno fino al 30 settembre i miei zii. Sono molto emozionato. Io ed Eliana non li vediamo dal 2004! Ma soprattutto non vedo l'ora di riabbracciare i miei cugini dopo 20 anni: Marc, Stefania, Robert e Daniel!  Puntuali alle 10 arriviamo ad Adelaide con il volo QF 0739 sempre operato da Quantas. Stanchi (dopo più di 24 ore di volo aereo complessivo...) ma felici di essere con gli zii. Appena il tempo di riprenderci un pò e andiamo in città a far compere al mercato ... si il Central Market! Ricco di profumi e colori è animato da urla di venditori che propongono frutta e verdure uniche mai viste come le yellow squash, strane zucchine gialle a forma di trottola o i dragon fruit, in italiano pitaya ovvero frutta a forma di pigna dal colore giallo intenso o il tamarillo, dalla forma e dal colore simile alle melanzane. Si rientra a Marleston, il sobborgo a sud ovest dal centro dove vivono gli zii. Prima di iniziare a raccontarvi il diario è opportuno fare alcune considerazioni sull'Australia Meridionale. Ha una dimensione di circa 3 volte l'Italia con una popolazione corrispondente a quella della regione Liguria. L'esigua popolazione dell'Australia del Sud è distribuita in modo disomogeneo in quanto si concentra per oltre l'80% intorno ad Adelaide. La nostra visita si concentrerà soprattutto nell'area costiera intorno ad Adelaide che è quella più popolata. Il giorno successivo andiamo a visitare Glenelg, ridente località di mare che si affaccia sull'Oceano Indiano. Con il suo nome palindromo è rinomata per i suoi locali e la spiaggia sabbiosa. Nel 1836 fu luogo di sbarco dei primi coloni nell'Australia Meridionale. Il centro è costituito da Moseley Square, dove ha sede il Town Hall (municipio), realizzato nel 1875, e numerosi negozi ideali per fare shopping ed eleganti locali. Proseguendo verso la spiaggia camminiamo sul pontile in legno (jetty), costruito nel 1857 da cui si può ammirare il panorama della Holdfast Bay. Rientrati a Marleston ci aspetta un barbecue (BBQ) a base di bistecche e ostriche organizzato dagli zii e cugini per festeggiare il nostro arrivo. In Australia è molto comune festeggiare all'aperto mangiando e bevendo, possibilmente senza lesinare nè sulla cucina nè sugli alcolici. Il 26 settembre in mattinata ne approfittiamo per fare un salto a Port Adelaide a visitare il Fisherman's Wharf Market, un enorme mercato delle pulci. Qui si può trovare veramente di tutto dall'antiquariato, alle anticaglie e oggetti da collezione. Vicino al mercato visitiamo il rosso faro metallico di Port Adelaide che rappresenta il simbolo della cittadina. Port Adelaide era il vecchio porto commerciale della città che venne realizzato nel 1837. Agli inizi del secolo scorso il porto venne spostato verso nord a Outer Harbor. Conseguentemente anche la città ne risentì gravemente tanto da precipitare in una profonda crisi. Oggi è in via di riqualificazione con i vecchi magazzini che vengono adibiti a spazi per l'arte e musei. Nel pomeriggio partiamo per visitare Barossa Valley, una delle zone vitivinicole più importanti d'Australia. Situata a circa 65 km a nord ovest da Adelaide è un centro di produzione di ottimi vini rossi dall'aroma intenso. La valle venne colonizzata nel 1846 da coloni tedeschi in fuga dalle persecuzioni religiose in atto in Prussia e Slesia che portarono con se le talee di piante di vite. Tutt’oggi costituiscono una comunità a maggioranza luterana dove le tradizioni germaniche permangono ancora. La nostra prima meta è l'azienda vinicola Seppeltsfield situata nell'omonima località nei pressi di Tanunda, il principale centro turistico di Barossa. Qui abbiamo visitato le cantine dove si producono vini liquorosi come Shiraz, Cabernet Sauvignon, Matarò e Grenache. Nei pressi dell'azienda è situato un enorme viale di palme che si snoda attraverso i vigneti. In seguito raggiungiamo il centro di Angaston, che deve il suo nome ad uno dei primi allevatori di Barossa. La cittadina conserva un'atmosfera agreste e lungo Murray Street, la via principale si trovano diversi caratteristici cottage in pietra. Qui ho anche compiuto una caduta memorabile da...cavallo! Proprio all'incrocio tra Murray Street e Penrice Road vi è un parco pubblico dedicato ai Memorial Reserve. In particolare è collocata una statua in bronzo a grandezza naturale rappresentante un contadino ed il suo cavallo. Per fare un'adeguata fotografia decidiamo io e mia moglie di salire in groppa all'animale. Per scendere vista l'altezza, Eliana si fa aiutare da mio cugino Robert. Ero convinto che mi avrebbe naturalmente aiutato e invece ....non lo fece! Salto dalla sella cadendo rovinosamente sull'asfalto tra le rise di tutti miei cugini.... Per tutta la mia permanenza in Adelaide verrò preso in giro dai miei famigliari! Il 27 settembre partiamo da Adelaide in macchina per raggiungere il fiume Murray nei pressi di Wongulla, dove i miei zii posseggono una piccola farma. Prima di arrivare a Wongulla, facciamo tappa sulle Adelaide Hills a Kersbrook per vedere l'abitazione di mia cugina Stefania.  Come per le zona di Barossa anche sulle Adelaide Hills giunsero nel secolo scorso gli immigrati tedeschi che sfuggirono alle persecuzioni religiose, e col tempo trasmisero a molti paesi (in primis Hahndorf) i valori e gli stili architettonici tipici europei. La campagna intorno a Kersbrook assomiglia al paesaggio gallese con elementi tipici australiani: boschi di eucalipti, laghetti e pascoli. Sugli alberi sono presenti gli immancabili pappagalli dai variegati colori e se si ha un po di fortuna si possono avvistare i wallaby, ovvero canguri di piccola taglia. Dopo aver lasciato Kersbrook, facciamo una sosta a Williamstown, piccolo paese ai confini della Barossa Valley. Proseguiamo verso il Murray River per giungere a Wongulla dopo aver percorso circa 130 Km da Adelaide. Il Murray è il fiume principale dell'Australia con una lunghezza di 2575 Km e con un bacino assai vasto (1.061.469 km²), che drena le acque provenienti da ben quattro stati (Queensland, Nuovo Galles del Sud, Victoria e Australia Meridionale). Esso segue un corso lento e tortuoso ed è regolato da sbarramenti e chiuse allo scopo di irrigare i vigneti e gli alberi da frutto. Wongulla è una piccola località ideale per gli appassionati di sci nautico e di jet ski immersa negli eucalipti rossi situati lungo il fiume. Anche qui siamo riusciti a vedere diversi wallaby intenti a saltellare nei terreni circostanti. Per mezzo del traghetto gratuito che si trova a Walker Flat attraversiamo il fiume con l'autovettura al seguito in modo da goderci un bellissimo panorama sulle anse del Murray. In serata rientriamo ad Adelaide passando da Murray Bridge per poi percorrere l'autostrada M1 South Eastern in quasi 2 ore. Siamo stanchi ma contenti di aver visto posti incantevoli che descrivono appieno lo spirito dell'Australia del Sud. Il 28 settembre inizia il regalo di nozze dei nostri zii: il tour dell'isola dei Canguri! Ci alziamo molto presto per partire dalla stazione degli autobus di Adelaide alle 6.45 per una gita che ci ricorderemo per sempre. Percorriamo assonnati la strada costiera che orla la penisola di Fleurieu attraversando un paesaggio fantastico! Sembra di essere in Normandia: scogliere a picco sul mare attorniate da pascoli con le immancabili pecore merinos. Arriviamo intorno alle 9 a Cape Jervis pronti per imbarcarci sul traghetto della compagnia Sealink per raggiungere l'isola meta del nostro viaggio. In 45 minuti attraversiamo i marosi del canale di Backstaris ed attracchiamo a Penneshaw. Qui con un autobus della stessa compagnia percorreremo in giornata gran parte dell'isola. L'isola dei Canguri venne chiamata così nel 1802 dal suo scopritore, l'inglese Matthew Flinders dopo che il suo equipaggio vi ebbe consumato un banchetto a base di carne dell'omonimo marsupiale. In realtà molte località dell'isola recano nomi francesi, in quanto i primi rilievi cartografici della costa furono realizzati fra il 1802 e il 1803 dall'esploratore francese Nicholas Baudin. Essa è lunga 155 km e larga 55 Km ed un terzo della sua superficie è costituita da aree protette. Lasciato il piccolo paese di Penneshaw passiamo i centri di American River e Kingscote (è la città più importante dell'isola) seguendo la south coast road in direzione del Seal Bay Conservation Park che si affaccia sulla costa meridionale dell'isola. Il sito ospita una importante colonia di leoni marini. Una guida ci accompagna attraverso una passerella di legno ad osservare i mammiferi per lo più intenti a sonnecchiare. Dobbiamo stare a debita distanza perché se si sentono minacciati possono diventare pericolosi. Non per niente vengono chiamati leoni.... E' un'esperienza eccezionale. Si riparte per un breve lunch in un piccolo ma simpatico locale nei pressi di Vivonne Bay. In seguito assistiamo ad uno spettacolo dove si esibiscono in volo diversi rapaci (aquile, civette, gufi e Kookaburra). Ripartiamo per raggiungere il Parco Nazionale di Flinders Chase situato all'estremità occidentale dell'isola. La riserva è una delle più importanti d'Australia con la sua vegetazione costituita in gran parte da macchie di eucalipti. Purtroppo sono ancora visibili le aree percorse dal fuoco che ha distrutto ben 40.000 ettari di macchia (bush) nell'estate del 2007. La prima tappa è costituita dalle Remarkable Rocks, ovvero una formazione rocciosa di granito scolpito dagli elementi naturali in cima ad una cupola granitica che si erge a picco sull'oceano. Quello che più colpisce sono i colori caldi delle roccia granitica e il blu dell'oceano sferzato dal vento. Ricorda molto le forme granitiche della Gallura come l'orso di Palau. E' stato molto divertente fotografarci assieme a queste buffe forme erosive. Successivamente visitiamo Cape du Couedic situato sul lato sud orientale dell'isola dove troviamo l'omonimo faro alto ben 25 metri costruito nel 1909. Nei pressi del faro percorriamo una sinuosa passerella di legno che si snoda verso l'Admiral Arch, un immenso arco scavato dall'azione erosiva del mare. La vista è insuperabile a 360 gradi sull'oceano. Facendo un pò di attenzione riusciamo ad osservare appollaiate sulla roccia le otarie orsine della Nuova Zelanda sonnecchianti. Terminiamo la visita del parco presso il centro visitatori situato nei pressi di Rocky River. E' una zona magnifica per osservare da vicino i piccoli wallaby e le oche di Capo Barren. Qui i wallaby si sino rilevati piuttosto disinvolti avvicinandosi per chiedere cibo. Veramente emozionante! La tappe del tour terminano qui e si rientra verso Penneshaw. Ma all'improvviso mentre scendeva la sera la sorpresa più bella! L'autista ferma di colpo l'autobus perché un koala sta attraversando la strada ....incredibile finalmente riusciamo a vedere l'animale simbolo per eccellenza dell'Australia. Forse un pò spaventato il marsupiale sale su un albero di eucalipto e in modo molto vanitoso si lascia fotografare. E' stato il momento più bello di tutta la vacanza! Ora si che possiamo rientrare soddisfatti per aver visto finalmente un koala allo stato brado. Saliamo sul traghetto e raggiungiamo Cape Jervis per poi risalire sull'autobus che ci riporterà in tarda serata ad Adelaide. Il 29 settembre è l'ultimo giorno che staremo ad Adelaide perché il giorno successivo è prevista la partenza per Darwin.  Proprio per questo i miei zii organizzano una cena con tutti i cugini e nipoti per festeggiare matrimonio e proseguimento del nostro viaggio di nozze. Siamo in 22: fantastico. Un pò di malinconia ci circonda...chissà quanto tempo dovremo aspettare per rivederci di nuovo tutti insieme.

(stesura prima parte agosto-settembre 2013) 


SECONDA PARTE
Darwin e il Territorio Settentrionale

Il 30 settembre lo zio Sergio e la Zia Maria Cristina ci accompagna all'aeroporto di Adelaide per partire alla volta di Darwin con volo QF 0754 operato da Quantas. Nella fase del check in le nostre valige sono troppo piene per le disposizioni dei voli interni australiani.... dobbiamo alleggerirle per trasferire le cose in bagagli da portare a bordo. Superato l'inghippo ringraziamo gli zii che ci hanno coccolato nella prima parte del viaggio col rammarico di aver saluto per l'ultima volta lo zio Sergio perché morirà improvvisamente qualche mese dopo il viaggio di nozze. Nella successiva fase di imbarco avviene un altro intoppo che sarà la nostra fortuna! Siccome l'aereo aveva già tutti i posti assegnati non potevano posizionarci vicini. Ma era il nostro di viaggio di nozze! Non potevano dividerci ....il personale di bordo appena saputo che eravamo freschi sposini ci hanno assegnato gratuitamente due posti in prima classe e servito spumante! Che efficienza la compagnia di bandiera australiana! Non ce lo dimenticheremo mai. Partiamo alle 8.40 locali sorvolando l'intero territorio australiano e dai finestrini possiamo scorgere la regione dei laghi salati e il deserto Simpson. Dopo poco meno di 4 ore di volo alle 12.25 atterriamo all'aeroporto di Darwin. Dall'aereo abbiamo potuto apprezzare il contrasto tra il verde delle foreste pluviali e il turchese delle acque di Port Darwin. Appena usciamo dalla carlinga dell'aeroplano ci assale un elevato caldo umido che contrasta con la mite temperatura primaverile lasciata ad Adelaide. Darwin è la capitale del Northern Territory, si affaccia sul mare di Timor ed caratterizzata da un clima tropicale con un alto tasso di umidità. Siamo nel periodo della stagione secca con giornate calde e soleggiate. Con una popolazione di circa 80.000 abitanti è un centro turistico rinomato in tutto il mondo che permette di accedere a diversi parchi nazionali che contraddistinguano il cosiddetto Top End. Subito usciti dall'aeroporto noleggiamo un'automobile di produzione australiana la Holden Barina e ci imbattiamo con la guida sul lato sinistro della strada e naturalmente volante posizionato a destra .... tutto il contrario che in Italia. Dopo alcuni minuti di apprendimento si parte con il nuovo tipo di guida! Riusciamo ad arrivare in albergo, posiamo i bagagli e partiamo per un tour della città. Ci dirigiamo lungo la costa a nord in direzione di Fannie Bay dove si trovano le spiagge più famose di Darwin. Qui è abbastanza pericoloso nuotare tutto l'anno a causa delle micidiali meduse chiamate Jellyfish per ovviare a ciò sulle spiagge ci sono distributori di aceto che in caso di puntura alleviano il dolore. Neanche il tempo di goderci il panorama della costa e un forte temporale tropicale ci investe e siamo costretti a percorrere la strada in macchina. Ma anche con il maltempo siamo riusciti a vedere nei pressi di Lake Alexander un gruppo di wallaby che sono sbucati dal bosco in cerca di cibo. Anche se sotto la pioggia il tramonto sulla baia dal colore turchese è bellissimo. Purtroppo causa mal tempo non si è svolto il rinomato Mindil Beach Sunset Market ricco di bancarelle con oggetti e cibo proveniente da tutto il mondo. Così ci spostiamo a Cullen Bay per cenare in un ristorante sul porticciolo dove erano ormeggiati bellissimi yacht. Infine rientriamo nei pressi dell'albergo situato nel centro città sulla Mitchel Street dove la notte brulicano i locali sempre aperti che ospitano i numerosi backpacker, ovvero giovani viaggiatori indipendenti e non organizzati. 
Il mattino seguente partiamo in direzione del Parco Nazionale di Litchfield a circa 115 Km a sud di Darwin. Ma prima di lasciare la città facciamo una visita al Darwin Harbour il vecchio porto oggetto di una recente riqualificazione dove sono presenti diversi edifici residenziali molto signorili e una bellissima passeggiata sul porto. In seguito ne approfittiamo per visitare una galleria commerciale dove sono esposte diverse opere d'arte contemporanee di artisti aborigeni. Qui è possibile vedere bellissimi dipinti con le classiche pitture puntinate del deserto, didgeridoo ovvero gli antichi strumenti a fiato ad ancia labiale degli aborigeni e vari oggetti d'artigianato locali. Infine ci accingiamo alla visita del George Brown Botanic Garden. E' un giardino botanico molto vasto di quasi 42 ettari situato a nord del centro città che ospita sia specie endogene che essenze provenienti da altri paesi del mondo. Attraverso un percorso con cartelli ben segnalati abbiamo osservato una foresta di piante rampicanti monsoniche, numerose magrovie, baobab e una magnifica collezione di palme. Dopo aver pranzato ci dirigiamo verso Batchelor nei pressi del Litchfield National Park percorrendo la Stuart Highway verso sud. Questa autostrada attraversa l'intero territorio australiano in senso longitudinale da Darwin fino a Port Augusta ed ha una caratteristica fondamentale: non ha curve ed è una lama d'asfalto bruciata dal sole. Più di una volta ci siamo imbattuti nei road train, colossali autotreni lunghi anche 50 metri composti da una motrice e da due o tre rimorchi. Dopo circa uno trentina di chilometri abbiamo deciso di effettuare una deviazione verso le aree naturalistiche di Window on the Wetlands e della Fogg Dam percorrendo la Arnhem Highway. Dopo circa un'altra trentina di chilometri siamo finalmente giunti nei pressi dell'Adelaide River per visitare il Centro Visite Window on the Wetlands che ci ha permesso di ammirare il panorama delle piatte pianure alluvionali del sopradescritto fiume con i numerosi uccelli acquatici nei pressi del lake Beatrice. Nei pressi del lago abbiamo passato diverso tempo ad osservare aironi, pappagalli ed altre specie acquatiche. Successivamente ci siamo diretti verso la Fogg Dam Conservation Reserve un'altra bellissima oasi naturalistica ricca di paludi e ninfee dove abbiamo potuto osservare innumerevoli trampolieri, diverse anitre e anche le endemiche tartarughe dal collo di serpente. Da qui abbiamo nuovamente ripercorso a ritroso l'Arnhem Highway e all'incrocio con la Stuart Highway ci siamo diretti verso Batchelor arrivando al nostro albergo quando il sole era ormai già tramontato. Purtroppo non abbiamo un bellissimo ricordo del Batchelor Butterfly Farm in quanto Eliana è stata indisposta tutta la notte causa un virus intestinale. Quella notte ci siamo preoccupati parecchio. Lei continuava a vomitare ed abbiamo avuto problemi a contattare l'assistenza medica in quanto se ti allontani dalla costa (eravamo distanti 115 km da Darwin) i cellulari in Australia non prendono....
Dopo una nottata che non ci dimenticheremo ahimè molto facilmente il mattino del 2 ottobre ci risvegliamo tardi e possiamo renderci finalmente conto del bel posto nel quale abbiamo pernottato. Si trattava di una piccola struttura alberghiera immersa nel verde dove venivano allevate meravigliose farfalle. Eliana è molto debilitata e non è in grado di effettuare l'escursione al Litchfield National Park. Per cui decidiamo per precauzione di rientrare a Darwin. Appena saliti in macchina lei si addormenta. Da quanto è stanca dormirà tutto il giorno in albergo. Si sveglierà la sera giusto per cenare in quanto molto affamata! Facciamo un breve giro in centro e rientriamo subito in hotel per organizzarci in quanto all'indomani dovevamo alzarci al mattino presto per raggiungere l'aeroporto con destinazione Cairns nel Queensland. 
